---
title: Székelyföld Lakossága Infografikák
date: 2014-12-23 14:24:45
---


Azt talán sokan tudjátok, hogy Székelyföld lakossága jelenleg **800.000** körül mozog. Az igazán tájékozottak talán még azt is tudják, hogy az átlagéletkor** 40** **év**. De mik is a pontos a számok és mi van mögöttük? Ebben a bejegyzésben Székelyföld lakosságát vesszük szemügyre, néhány dinamikus infografikával!



*This post is about the population of the of the Székelyland region of Transylvania - through infographics and dynamic maps.*



A Romániai Nemzeti Statisztikai Hivatal adatai szerint a történelmi Székelyföld határain belül **2014**-ben **858 466** személy lakott, az átlagéletkoruk **39.3 év**. A lakosok földrajzi eloszlása ismerős lehet: Maros megyében élnek a legtöbben (**575 937**), ebből a Székelyföldre éső részre **314 820** jut. Utána következik Hargita megye (**322 896**) és végül Kovászna (**220 750**). Az alábbi térképen a Székelyföldi településeket geokódolva tüntettük fel, egy lakosságukkal arányos nagyságú ponttal (a pontok fölött időzve megjelenik a településnév). Jól kivehetőek a lankásabb, sűrűbben lakott területek és medencék, valamint a kietlen hegyvonulatok (teljes képernyő).



[iframe width=792px height=600px style="margin-left:50px;margin-bottom:-40px;" src="http://szekelydata.csaladen.es/lakossag/solosvg.html"]



De a nyers adatok sok információt nem árulnak el a népesség összetételéről és dinamikájáról. Románia teljes lakossága, beleértve Székelyföldet is, elöregedőben és fogyóban van. Ezt a folyamatot a legjobban korfákkal (population pyramid) lehet illusztrálni - egy "piramis" alakú korfa esetén a lakosság túlnyomó többsége fiatal, míg egy "hordó" alakú korfánál a középkorú lakosság a legvastagabb réteg. Ennek megfelelően elkészítettük a régió összes településének a korfáját, **1995** és **2014** között! A vízszintes tengelyen a lakosok száma vagy számaránya van feltüntetve, a függőleges tengelyre beoszott évkategóriák szerint (évgyűrűknek is szokták nevezni). Lássuk hogyan változott Székelyföld lakossága az utóbbi **20** évben (teljes képernyő):



[iframe width=792px height=560px style="margin-left:-70px;margin-bottom:-40px;"  src="http://szekelydata.csaladen.es/lakossag/embed.html"]



Időben vissza majd újra előre görgetve **1995**-től **2014**-ig (érintéssel vagy képre kattintás után nyilakkal) jól kivehető mind a népességöregedési, mind a fogyatkozási jelenség.  Figyeljük meg, ahogyan az **1985**-**1990** között született generáció a **10** éves évgyűrűben kezd és utána lassan halad felfelé, elérve a **30**-ast. E generáció mindegyik sávja az összlakosság 4-5 százalékát teszi ki (úgy a fiúk, mint a lányok), ám az utánuk következő generáció nem éri el a 3 százalékot sem! Tehát a a lakosság fogy és az átlagéletkora növekedik, azaz elöregedik. Érdekes megfigyelni, hogy egy másik népesebb sáv a jelenleg 50-55 éveseké, azaz akik az **1960**-as években születtek. Ezt a generációt románul "Decrețeii"-nek is szokták nevezni, és azok a személyek akik abban az időszakban születtek, amikor a kommunista vezetés a fogamzásgátlást és terhességmegszakítást bűncselekményként kezelte. Ez a "baby boom"  talán valós értékben még nagyobb volt, mint a 80-as évek második felének hulláma, ám itt már sajnos az elhalálozások is árnyalják a statisztikát.  A fenti infografikán bármelyik székelyföldi település korfája megtekinthető, 20 évre visszamenőleg. Látható, hogy a 80-as évek csecsemőhulláma Hargita megyében volt a legfokozottabb. Ha kiválasztjuk bármelyik települést a listából és átváltunk az ***Eloszlás***ról*** Lakos***okra a fenti menüben, további tényekre lehetünk figyelmesek - én most Csíkszeredára választottam példát, de igaz a többi nagyobb városra is: Csíkszeredában körülbelül **1600** 25 és 30 év közötti fiú és **1500** ugyanennyi idős lány él. Ez azt jelenti, hogy ha valakinek** 500** viszonlyag azonos korú ismerőse van, akkor a város **1/6**-át ismeri az adott korosztályban. Facebook-kal és közösségi médiával, ahol nem ritka **1000** - vagy annál több - ismerős, ez a szám **1/3**-ra módosul!



Most figyeljük meg a mostani középiskolás korosztályt (Facebook dzsenerésön :) ) Ebben a korosztályban összesen csak **1800** személy van és ők talán egy picit jobban is be vannak hálózva szociálisan. Ezt azt jelenti, hogy egy **mai** **csíki** **középiskolás** **majdnem minden más vele egykorú középiskolást ismer a városban**!



A fenti két térképről itt van egy geokódólt változat is a könnyebb navigáció érdekében. A térképre kattintva alább megjelenik a kiválasztott település korfája (teljes képernyő).



[iframe width=792px height=1120px style="margin-left:-70px;margin-bottom:-70px;"  src="http://szekelydata.csaladen.es/lakossag/combinedsvg.html"]



Átböngészve a települések korfáit megfigyelhetjük, hogy egyes falvakban igazán nagy a **85** **év felettiek** aránya! Ez persze részben annak tudható be, hogy a fiatalabb generáció mobilisabb és könyebben elvándorol (erről a jövő év elején részletes elemzést is közlünk). De vajon vannak Székelyföldön "mágikus régiók", ahol az emberek várható élettartama hosszabb, mint máshol? Vagy talán az emberek egészségesebben élnek vidéken, mint a városokban? Bónuszként vessünk egy pillantást az 85 év feletti lakosság számarányának geokódolt térképére (teljes képernyő)!



[iframe width=792px height=1120px style="margin-left:-70px;margin-bottom:-70px;"  src="http://szekelydata.csaladen.es/lakossag/agg.html"]



Úgy tűnik ez a régió Hargita és Brassó megye határán vagy talán Maros megye nyugati részén terül el. Kozmatelke lakosságának **6.9%**-a 85 év fölötti! Ezt követi Magyarbükkös és Oláhkocsárd, 5.2, valamit 4.8 százalékkal. Ám mindhárom település a történelmi Székelyföld határain kívülre esik. Hargita megye déli részén Székelyderzs, Kányád és Homoródalmás is **4%** körüli értékkel rendelkezik. Talán e települések lakói természetükből fakadóan hosszabb életűek. Vagy talán csak itt a leghűtlenebbek a fiatalok és mind elvándorolnak? A jövő évben kiderítjük! :)





**ADATOK + KÓD:** Az adatok ezzel az Ipython notebook-kal lettek feldolgozva. A korfák kirajzolásához a matplotlib és pandas *Python* bővítményeket, valamint a d3.js Javascript könyvtárat használtam fel. Az adatok forrása az insse.ro volt. Az svg utómunkát egyszerű szövegszerkesztőben, a grafikus utómunkát meg pixlr-ben végeztem.



(2015 elején majd kibővítjük ezeket az adatokat a népesség etnikai összetételével, és az országon belüli mozgásával. Ezek az adatok viszonlyag könnyen hozzáférhetőek. Majd egy dinamikus népesség modell (1, 2, 3) alkalmazásával megkapjuk a települések különböző évgyűrűinek időbeli változását és  valós öregedését, valamint ki és bevándorlási adatait!)